Zein paaive nemakore mana, Amainini Tsitsi vakamuendesa kuchikoro. Sevamwe vana akatanga kudzidza kunyangwe aiva mudiki pazera zera rake kuti atange kuita Grade 1. Musi wake wekutanga kupinda chikoro akatanga kuongorora vana vaive mukirasi make, mudzidzisi wake uye chikoro chose sezvo zvose zvaive zvitsva kwaari.

Zein akakurira kumusha nambuya nasekuru vake. Haana kuwana mukana wekuzivawo rudo rwevabereki vake. Rudo rwaaiwana kubva kunasekuru naambuya vake rwakatomupa kukanganwa nezvebereki chaivo.

Asi semwana ainge asina sarudzo kunze kwekuvimba naMwari uye kuramba achinamata kuti rimwe ramazuva azozivawo vabereki vake vananyakutumbura.

Chinhu chaigara chichimudya moyo ndechekuti ‘sei vamwe vana vane vabereki vavo asi ini ndinasekuru naambuya?’ Izvi zvaiita kuti Zeni agare achifunganya asi aisakwanisa kubvunza sezvo aiva mwana mudiki. Musi waakapedzisira kubvunza mubvunzo uyo, haana kuzoda kubvunza zve nekuda kwezvaakaitwa mushure saka akange ava kutya kubvunza zvekare.

Sekuru naAmbuya vaZein vaikundikana kumubhadharira mari yechikoro saka vakamuendesa kuguta reHarare kunogara namainini Tsitsi avo vainzi munin’ina waamai vaZein.

Masvondo mashoma Zein asati aendeswa kuHarare, akanzwa tete Yvonne, hanzvadzi yababa vake vachitaura nasekuru vake. “Baba vaZein vasati varoorana naamai vaZein, vaidanana namainini Tsitsi”, Tete Yvonne vaitaura vasingazivi kuti Zein wacho ari kuzvinzwa.

Zein akavhunduka achinzwa izvi, akazvibvunza kuti, ‘ko ivo amai vangu vari kupi chaizvo vasingauyewo kuzondiona? Dai ndangovaonawo kamwe chete zvako.’

Tete Yvonne mudzimai wechikuru uyo aimbogara kuHarare asati auya kumusha kuzogara mushure mekushaika kwemurume wavo pamwe nevana vaviri netsaona yemumugwagwa.

Pavakati pfacha muguta reHarare, maziso aZein aimhanya pose pose. Marobhoti achiti tsvu-tsvuu sezvo vakasvika kwadoka. Pavakaburuka bhazi, kwaifefetera kamhepo kaidziya kupfuura kekumusha kwavainge vabva.

“Gogo handidi kugara nemumwe munhu kunzwe kwenyu naSekuru. Ndinotya kuti vamwe vanhu vanozondirova sezvinoitwa vamwe vana,” Zein akadaro achiratidza kufungisisisa.

“Usanetseka zvako Zein, uchawana rudo pano kubva kuna Mainini Tsitsi. Vane mari yakawanda uye vachakuchengeta zvakanakisa muzukuru wangu akanaka. Vachakuendesa kuchikoro chepamusoro uye uchakura wozova mumwe munhu nerimwe remazuva’, ambuya vaZein vakataura vachinyemwerera, vachimupa simbiso seakapiwa naRoy mwana waTete Yvonne.

Musi wekutanga ari kumba kwamainini Tsitsi, Zein akanzwa kudziirwa mumoyo make. Akafara achiona zvaainge amboudzwa naambuya vake kuti Mainini Tsitsi vachamuchengeta zvakanaka.

Imba yaMainini Tsitsi yaive yakazara nezvinhu yye yakashongedzwa. Zvinhu zvaigara zvakachena uye zvakarongedzwa zvakanaka. Zein akashamisika achiona flat screen TV yaive yakaturikwa kumadziro yakakura kumupfuura.

“Ndinofunga kuti ndingada zvangu kuve pano”, Zein akazevezera kuna ambuya vake abva kuvakwenya pachigokora.

“Ndakakukuudza paya, uchapapafarira zvako pano”, ambuya vaZein vakazeverawo Panguva iyoyo Mainini Tsitsi vakabva vapinda.

“Ha-a, Mhamha tigamuchire”, vakataura neruremekedzo vachipugama pasi.

“Wazviita hako mwanasikana wangu. Wachinja zvikuru’, ambuya vakapindura.

Zein semwana mudiki ainyara nekuti aive asina kujaira zvekusangana nevanhu vatsva uye kuve mumba yakanaka kudai zvaimuvhundutsa zvishoma.

“Mhoresa Amainini tsitsi vako”, ambuya vakazevezera munzeve dzaZein.

Akavhunduka zvhishoma. “Manherui mainini Tsitsi”, Zein akavamhoresa achikakama.

“O-o, mukomana akanaka! Manheru akanaka”, Mainini Tsitsi vakapindura vachibata ruoko nekumupa nyemwerero.

“Mwana wacho anonyara kani”, ambuya vakadaro.

“Anonzi ani?” Mainini Tsitsi vakabvunza ambuya.

“Akura kuti azvitaurire, mubvunzei anokuudzai”, ambuya vachisekerera vakatarisa Zein kuti awane manyawi.

Mainini Tsitsi vakaseka. Izvi zvakaita kut Zein asagadzikane, mudumbu make makatanga kurira tumabhanan’ana kuti ‘kororo-kororo’.

“Unonzi ani nhaai handsome?” Amainini Tsitsi vakabvunza vakamutarisa mumaziso.

Zein akapfakanyika asati apindura, “ndinozni Zein Jonasi”. Akapindura maziso ake azere nyadzi.

“Inga une zita rakanaka chose. Wakatora zita rababa vako”, vakashamisika. “Chiendai munogeza mozouya today zvamanheru”.

Zein paakapinda mukamuri yekugezera akashamisika achiona shower. Ainge asati ambogezera mu-shower. Nguva dzose Zein aishuvira kuwana zvinhu zvose zvakanaka zviri pasi pezuva, saka musi uyu Zein akageza nguva refu kusvikira mbuya vapopota kuti achipedza. ‘Bathroom ichava shamwari yangu yepedyo pamba pano’, Zein akazviudza nemufaro mukuru achimhanya-mhanya kupfeka hembe kuti aende kwaidyira vamwe.

Zein akasvika akwana vari pakati pekudya. Mainini Tsitsi vakamupa ndiro yakazara shaku ne-macaroni, nyama yehuku, kanhanga, beetroot, mazai nezvimwewo zvinonaka. Musi uyu Zein akadya zvaasati amboita muupenyu hwake.

“Gogo, chikafu ichi chiri kuzipa zvikuru”, Zein akazevezera ambuya vake nemufaro mukuru.

Ambuya vakamutarisa kumeso, vachinyemwerera kunge mudzidzisi waZein wekumusha vanonzi Mam Molly.

Mam Molly mudzidzisi mudzidzisi waZein wepamoyo kumusha. Ndivo vakadzidzisa Zein kunyora zita rake. Pamakore mana, Zein ainetseka nekunyora asi Mam Molly vakaita moyo murefu kusvika ave kugona kunyora zita rake.

“Ndakakuudza, uchakuda kuno. Ndine chokwadi chekuti aya mavambo. Uchadya kusvika waneta nekudya. Hapachina zvekudya sadza masikati ega ega kana wabva kuchikoro”, ambuya vakazevezera kunaZein vachinyemerera.

“Ndichafumira kubata jongwe muromo mangwana, ndinoda kudzokera kumusha. Ndichasiira Zein”, ambuya vakadaro kuna Manini Tsitsi.

Amainini Tsitsi vakanyemwerera ndokupindura, “Mhamha, musanetseka zvenyu nekuti ndichagra naye zvakanaka semwanakomana wangu”. Vakataura nezwi nyoro.

Nguva dzati fambei manheru aya, Zein akaratidzwa imba yaizorara. Yaive yakashongedzwa kunge kamuri yehotera uye yainhuwirira chose.

Mangwanani aitevera, ambuya vakachinja nhumbi vagadzirira kunanga kumusha.

“Kana woenda kuchikoro, ndapota muzukuru uteerere vadzidzisi vako Zein, handiti ka?” Ambuya vakadaro vachibva vabuda kuenda ku-town.

Zein akayeredza misodzi achiona Mainini Tsitsi vachityaira mota kubuda naAmbuya. Zein aingova nemakore mana chete, ainge asina kujaira kugara nemumwe munhu kunze kwasekuru naambuya vake.

Mushure manguva inenge awa imwe chete, Mainini Tsitsi vakadzoka nezimota ravo, Jeep, rakanaka kunge rinotaura.

“Uchiri kuchema nazvino? Wasuka mandiro here?” Mainini vakabvunza nehuso hsingajairike. Zein akazunguza musoro.

“Enda unosuka mandiro uko, kurumbidza”, vakavhumbura Zein.

Zein akatirimuka akaenda kukicheni kunosuka mandiro asina kupindura chinhu.

‘Ndakanzwa kuti mainini Tsitsi vane vana vakura, vari kupi?’ Zein aifunga zvichimunetsa.

Zein ari pakati pekusuka akadonhedza komichi yegirazi pasi ikapwanyika ikarira kuti pwaka. Akavhunduka zvekuzvitotesa paakanzwa mainini Tsitsi vachishamatata kuti, “mukomana uyu haandiurayi here, chii chwawanya?” vakabvunza vachimhanyira kukicheni. Mainini Tsitsi vakanopinda mukicheni vachimhanya vakawana Zein achiunganidza magirazi apwanyika pasi.

“Jesu!” Vakakatyamara MaininI Tsitsi vachibva vawatsura Zein nembama kumeso. Mwana akadonhera pamusoro pamagirazi neuso, paaimuka akabva amatsika zve magirazi aya.

Kutya kukuru kwakamubata, mufaro wese hwekuva pamba paMainini Tsitsi hukapera pakarepo. Makumbo ake akange obvunda seapindwa nechando. Ropa raiyerera kumeso zvose nepasi petsoka.

“Uri mwana werudzii anorozva kudai iwe? Apa wandipwanyira kapu yangu yegirazi inodhura nekusakendenga kwako. Unoziva here kuti kapu iyi inoita marii?” Mainini Tsitsi vakazhamba.

“Ndinokumbirawo ruregerero Mainini Tsitsi”, Zein akapindura mukuchema, misodzi ichiyerera.

“Zviregerere wega. Ukazviedza futi ndichakuvharira mujeri remapurisa”, vakapopota nehasha ndokubva vadzokera kuimba yekutandarira.

Zein akatarisa ropa raibvinza pasi petsoka dzake, raimhanya zvaityisa.

‘Ndiudze Mainini Tsitsi here?’ Akafunga apo achirwadziwa.

Ropa richibuda kudaro, akafunga musi waakatsika chipikiri ari kuchikoro kumusha. Paakaudza ambuya vake vakafashaidza mvura vakamutova. Mabatirwo aiitwa Zein naambuya vake zvaiita kuti afunge kuti ndivo amai vake chaivo nekuda kwerudo nehanya dzavo kwaari.

Akakoka zvivindi akaenda kuna amainini Tsitsi kuti avaratidze kukuvara kwaaita pasi petsoka.

“Mainini Tsitsi, ndinokumbirawo kuti mundibatsire kumisa ropa ririkubuda pasi petsoka dzangu, rakawandisa zvinotyisa ndinoda rubatsiro”, Zein akataura azere nekutya.

Mainini Tsitsi vaive bishi kugadzira nzara dzavo. Vakamira vakamutarisa zvakamupa kutya asi havana kutaura chinhu. Paakatendeuka kuti aende, Mainini Tsitsi vakamudana kuti adzoke.

“Mukoma iwe uri dununu chairo. Unofunga kuti ndiri amai kana muranda wako here? Huya pano!” Vakadaro nezwi guru.

Zein akaenda pavari vakamugadzika mbama inopisa padama. Akaona nyenyedzi dzaasima kuziva kuti dzabva kupi.

“Udza amai vako kugehena izvozvo kwete ini”, Mainini Tsitsi vakabva varidza mutsinyo.

Nekukurumbidza, Zein akafamba akanyarara kunva pavari apo misodzi ichiwedzera kuyerera pamatama. Akachema kunge mwana afirwa. Akachema nekurwadziwa uye akazvidemba. Hapana chaaikwanisa kuita semwana mudiki.

Zein akatanga kufunga zvaaiudzwa naambuya vake kuti Mainini Tsitsi vachave munhu akanaka kwazvo kwaari. ‘Saka seiko vachindibata senhapwa? Kana vari munin’ina waamai vangu, sei vachindidaro?’ Zein aingofunganya.

Musi uyu Zein akarara asina kudya. Ndiwo wakabe musi wekutanga kuti azive nzara. Paaive kumusha, ambuya vaiona kuti Zein adya kunyangwe pasina chekubata.

Mangwanani aitevera, Zein akakurumbidza nekuda kwenzara yairuma uye kutya kushusha kwaMainini Tsitsi. Paainge akamira pagonhi rekamuri yaanorara, Mainini Tsitsi vakaenda kwaari vakati, “sei wakamira ipapo pasina zvauri kuita? Hauna hembe dzinoda kuwachwa here?” Vakabvunza nehasha.

Zein haana kupindura chinhu. Paainge oda kuenda kunotora hembe dzekuwacha, Mainini Tsitsi vakabva vamuti asuke motokari yavo.

‘Maoko angu haasvikiri pamusoro pemota saka vanotarisira sei kuti kuti ndisuke mota hombe zvakadaro?’ Izvi aingofunga paakarangarira zvaakaudzwa nasekuru vake apo ati anoda kuvasukira motokari yavo. Vakati, “Zein uchiri mudiki, haungakwanisi kusuka mota pazera rako. Uchazosuka zvako kana wave nemakore gumi, apa une mana chete. Uchiri mwanana”.

Zeina achiri pakati pekufunga kudaro, Mainini Tsitsi vakauya vakamuona akamira pamota nemugomo wemumvura nezvisikiso.

“Wakamirireiko nhai iwe ipapo? Ita zvekusuka mota kwete kungomira kunge sengu”, vakamuvhumbura mainini Tsitsi.

Mwana akavhunduka akasuka mota zvaanokwanisa.

* * *

Zein akagara mumba make achikuvara nekunhuhwirira kwechikafu kwaibva kukicheni. Aive ajaira kubatsira ambuya kubika kumusha pese pavanenge vachida kugadzira chimwe chinhu. Aive akagara akavhura ziso achifunga zvaaive akaudzwa naambuya vake kuti anofanira kuve pedyo pese pavanenge vachibika kuti adzidzewo. Aivabatsira kudzvura derere uye kusukurudza mandiro. Saka aive ajaira kuve panenge pachiitwa mabasa ose.

Panguva iyoyo, Zein akakwakuka akaenda kuckicheni kuti abatsire amainini vake.

“Manini Tsitsi, munoda kubatsirwa here pane zvamuri kuita?” Zein akabvunza semabvunziro aaiita ambuya vake.

Mainini Tsitsi vakamudzvokora neziso risina ushamwari ndokubva vati, “kana uchifunga kudya zviri mupoto iyi ibva wakanganwa zvako, ndezvevana vangu vari kuuya nhasi kuzororo. Iwewe ndakubikira sadza rauchadya neshuga. Enda unotora patafura ku-sitting room, rakatokumiririra izvozvi”. Vakaenderera mberi nekubika, Zein achienda kukamuri yake akasuwa kwazvo.

Mainini Tsitsi vapedza kubika, vakageza, vakachinja hembe vakabuda nemotokari vachienda kunotara vana vavo.

Zein akapinda mukicheni akavhura zvikafu zvainge zvabikwa namainini Tsitsi. Nyama yaive yakazara mapoto, yakatsvukirira zvainwisa mvura. Zvimwe zvikafu Zein haana kuzviziva kuti zvii kana kuti zvinodyiwa sei, zvaiva zvitsva mumeso ake. Nzara yaimuruma ipapo, akazvufirira kuti achachure nhango imwe chete yenyama.

Moyo waive wakarembera uye mweya wakaneta. Zein aibva kumhuri yeChikirisitu saka aive asingakwanisi kutora zvaasina kupiwa.

Zein akavhara poto and akenda ku-sitting room achinwa shuga yakanyungudutswa mumvura. Panguva iyoyo akafunga zvaakaudzwa naAmbuya vake, “Manini Tsitsi vakapfuma… vachachakuchengeta zvakanaka… hauchadyi sadza neshuga zvekare kana wabva kuchikoro… uchadya, wodya wozdya kusvikira waneta”.

Misodzi yaZein yakabvinza panguva iyoyo, “Mhamha, Baba.. chero kwamuri ikoko, ndapota uyai mutore mwanakomana wenyu”, akatuara achidanidzira.

Mainini Tsitsi vakasvika nemotokari Zein ari pakati pekudya sadza neshuga. Vaiva nevana vavo vatatu, vasikana vaviri nemukomana mumwe mumwechete. Zein ainge asati ambovaona kunyangwe zvazvo akambonzwa nezvavo.

Mary akashamisika kuona mwana waasingazivi achidya sadza neshuga. “Mhamha asi makatsvaga house boy mutsva here?” Akabvunza achiratidza kushamisika.

Zein haana kunzwa kuti mainini Tsitsi vakapindura vachiti chii sezvo vainge vatosvika kubhedhurumu kwavo. Vana vapedza kugeza vakenda ku-dining room vakapakurirwa mupunga nenyama yehuku yakakangwa.

“Uya tidye”, mwanakomana wamainini Tsitsi akadanira Zein chikafu.

“Vhara muromo wako Jack”, Mainini Tsitsi vakamuvhumbura ndokubva vaenda kukamuri yavanorara.

Jack akatora nyama akavigira Zein mu-sitting room kuti adyewo.

“O-o nyama iyi, chidya chehuku. Ndinoziva kuti unoida”, Jack akadaro achimutambidza.

“Unonzi ani uye une makore mangani?” Jack akabvunza Zein. Zein ainge angoitawo manzwira paakadanwa naMainini Tsitsi kuti anonzi Jack.

“Ndinonzi Zein uye ndine makore mana. Ndichakwanisa makore mashanu kupera kwemwedzi uno”, Zein akapindura achitsenga nyama.

“Une mana chete? Ini ndine makore seven, sisi sangu Katarina vane thirteen. Mary Ndiye mukuru kwatiri tose, ane fitteen”, Jack aitaura nezwi riri pamusoro.

Zein ari pakati pekunakirwa nenyama, Mainini Tsitsi vakapinda musitting room vakamuona achidya nyama. Vakaibvuta, vakamupwatitsa nembama padama.

“Ukatorera mwana wangu nyama zvekare ndichakuvhiya uri mupenyu, kabenzi kemunhu. Enda unosuka ndiro uko”. Vakatutuma nehasha vakaridza tsamwa.

Zein akabva angomhanyira kukicheni kunosuka ndiro asati apamhiwa imwe zve mbama yegudo. Akanzwa vachisara vachitaurira Jack kuti asasvike pedyo naye futi.

Jack akateverawo kukicheni kuna Zein akamunanikidza kuti amubatsire kusika mandiro. Zein akamboramba achiti ndiye anzi asuke, saka anosuka zvake ega. Zein haana kukwanisa kuramba achimuitisa nharo nekuti aive mudiki kuna Jack, saka akamusiya akasuka ndiro sezvaaida.

Jack ari pakati pekusuka, akasunda ndiro dzegirazi dzakaturikidzana dzikadonha pasi, dzikaputsika dzose. Mainini Tsitsi vakamhanyira kukicheni kuzoona kuti chii charira kudaro. Vakaita kunge vabatwa neshavi pavakaona mandiro ari mapitsi mapitsi pasi.

Zein akatanga kuchema achikumbira ruregerero nekuti akazviziva kuti ndiye achapomerwa mhosva yekupwanya mandiro. Mainini Tsitsi vakamira pamusiwo vachinetseka kuti mandiro mapfumbamwe aputsika sei pamwe chete. Maziso avo aioneka kuzara nehasha. Vachifemera pamusoro kunge mombe yadzipwa nechitirobho. Mukati mavo vachiita kuvira kunge sekachaso.

Zein achichema akatanga kunhonga magirazi. Jack akamhanya kubuda mukicheni achitya kurohwa naamai vake. Zein akatarisa meso amainini Tsitsi akanzwa kupindwa nechando. Aaita kamuteuro kunaMwari, ‘Ishe, ndinoisa mweya wangu mumaoko enyu’. Muchinyararire akaita munamato uyu atogamuchira kuti ndiwo munamato wake wekupedzisira panyika asati aenda kuDenga.

“Ndiregereiwo Mainini Tsitsi”, Zein akachema akabata mandiro mapenga emagirazi emandiro.

Mainini Tsitsi vakatarisa-tarisa kuti vangawanei chekurovesa Zein asi havana kuona chavaida chaicho. Vakabvutira Zein chibega chendiro chegirazi ndiye pwa-a mumusoro make. Ropa rakajuja kubva panhova richidzika nemumatama richinosangana pachirebvu risati radzika kunodenhera pachipfuva.

“Jesu kani! Mai-ni-ni Tsii-tsii”. Zein akabongomora mhere yaivharira kwese.

“Chero Jesu haambokudziviriri pano. Saka nekuti handina kukupa chikafu changu ndiko saka wapwanya mandiro angu, handiti? Nhasi ndichakuratidza mhiripiri mupfanha. Handikuvhariri chete asi ndichakuuraya nemaoko angu aya, chimwana chisina basa! Ndiri kushaya kuti ndakagakuchirirei pakutanga”, Maninni vakaruma muromo vapedza kupopota.

“Ndapota Manini, handisi ndaputsa ndiro dzenyu, ndiJack mwana wenyu. Ndamuudza kuti asiye ndisuke ndega asi haana kunditeerera”, Zein akatsanangura misodzi neropa zvachakwatisa huso hwese.

Mainini Tsitsi vakamutarisa neziso reshumba. “Jack upi? Ndatuma Jack kuti asuke mandiro here iana kuti ndatuma iwewe? Saka wave kuda kupomera mwana wangu manje, he-e? Kabenzi kemwana, uya pano!” Vakapopota vakamutarisa neziso dzvuku.

“Handina kuputsa ndiro dzenyu Mainini”, Zein akaedza kuti vanzwisise.

“Ndati huya pano!” Vakadanidzira. Zein akaita nhanho shoma achienda kunaMainini Tsitsi vachibva vamuridza nembama kumeso. “Ndikasakudzidzisa seizvi, haungazivi. Ndiko saka vabereki vako vakakusiya uchitambura mumaoko etwuchembere twufuza twuviri twuya kumusha uko. Kana zviri izvo zvawaiita kumusha izvi, kuno kutaundi handikuregereri uchiita zvakadaro, hazviite zvachose, kwete mumba mangu. Bvisa magirazi ose ari pasi aya ndisati ndakuranga nawo zvekare”, Mainini Tsitsi vakapopota vasati vabuda mukicheni.

Musoro waZein wainge wopisa, ropa richiyerera richinosanga nemadzihwa pamwe nemisodzi. Akanhonga magirazi ose akatsvaira kicheni yose nekukura kwayo ikasara yachena kuti weke.

Zein akanogara panze achifunga nezveupenyu hwake. Akatondera zvaakamboudza Sekuru asati auya kudhorobha. Akati, “Sekuru, handidi kukusiyai. Ndinoda kuva nemi upenyu hwangu hwose kuruwa kuno, uye handidi kugara nemunhu wandisingazivi nezvake. Ndine makore mana chete, ndichiri mudiki. Kana musingachadi kuti ndigare nemi, munondiendesa kune vabereki vangu. Ndinozviziva kuti havambondidzingi, vanondigamuchira nemufaro”.

Ipapo misodzi yakatanga kuyerera mumaziso ake, akabatwa moyo nemashoko ake. Sekuru vakamutarisa mumeso vakati, “mwanangu, tinozviziva kuti uchiri mwana mudiki kuti uve mumaoko emunhu wausina kujaira. Asi pane chinhu chandinoda kukutaurira, Mainini Tsitsi havasi mutorwa kwauri, ndimainini, munin’ina waamai vako. Vachakuchengeta semwana waMambo uye vaida kuti uuye kwavari kubva kare. Hatisi kukuendesa nekuti hatichakudi pano, kwete, tine hrudo newe kwazvo. Chokwadi chiripo ndechekuti isu hatina mari yekuti uende kuchikoro, unozviziva kuti kunyangwe chikafu chaicho chinotinetsa kuwana pano. Usatye zvako, hurumende paichabhadhara ma-allowance angu ndichauya kuzokutora kwaunenge uri”, Sekuru vakataura vachiita sevanoda kuchema. Izvi zvakapa Zein chivimbo chekuti Sekuru vari kurevesa.

Kuita seasina vamwe pedyo, Zein aive akagara panze oga achingochema. Ropa nemisodzi zvaive zvakanyora mitsara mumusoro nekumeso kwake.

Katarina akasvika akati, “usachema. Mhamha ndizvo zvavari. Jack anditaurira zvose kuti hausi waputsa ndiro dziya. Ko, waregererei kuvatsanangurira kuti hausi wadziputsa?” Akabvunza ane hanya chose, achiratidza kumunzwira ngoni.

“Ndavataurira zvako ufunge, asi havana kunditeerera”, Zein akapindura achipfikura.

Katarina akapinda mumba akadzoka nemvura inopisa netawuru, akatova Zein mumusoro. Ari pakati pekutova zvishoma nezvishoma, Zein naKatarina vakanzwa mhere ichibva mukicheni. Katarina akakanda tawuru pasi akamhanyira mukicheni kuti aone kuti chaitikamo.

Semwanawo, Zein akatevera achida kuonawo chakonzera mhere mukicheni. Vachisvikamo, tsoka yaJack yaive yatsvuka neropa. Akatsika pitsi yegirazi rendiro yakaputsika akachekwa. Jack aichema nemhere yaibaya nzeve kunge mucheche. Mary, sisi vavo vakuru akatora dhishi akatanga kugeza tsoka yaJack. Zein haana kunzwisisa kuti Jack atsika sei girazi rakatsemuka iye atsvaira mukicheni mose akakanda tsvina yose nemagirazi ose mubhini.

”Wachekwa sei negirazi rakatsemuka, Jack?” Katarina akabvunza achishamisika.

Jack aichema saka haana kukwanisa kupindura.

“Zein, mhamha havana kukuti utsvaire magirazi akatsemuka here?” Mary akabvunza akavhura ziso reruvengo.

“Hongu vadaro. Ndatsvaira magirazi ose ndikamarasa mubhini remarara”, Zein akapindura hana ichirova kunge ichatsemura chipfuva nekutya.

“Kana watsvaira, Jack azochekwa sei nemagirazi mukicheni muno?” Mary akabvunza akafinyamisa kumeso.

Zein haana kukwanisa kudavira mubvunzo uyu, saka akaramba anyerere. Mary naKatarina vakabatsirana kugeza uye kusunga tsoka yaJack kuti ropa risarasike rakawanda.

Vose vakaratidza kuve nehanya naJack hanzvadzi yavo chete saka Zein akabuda akanogara panze.

Musoro waZein wairwadza memavhivhi, tsoka dzichirwadzawo zvekare.

‘Ndini ndega mwana asina mukoma, munin’ina kana hanzvadzi kuti indiratidzewo rudo sezvinoitwa nehanzvadzi dzaJack’. Zein aitaura ega. ‘Sekuru naAmbuya ndivo vega vemhuri yangu pasi rino. Chokwadi rudo rwavo kwandiri runopfuura rwevabereki vakandiunza panyika’.

Usiku hwega hwega, Zein ainamata kunaNyadenga kuti vapindure minamato yaSekuru. Uye zve, kuti hurumende ivabhadhare mari dzavo dze-retirement. Nekuti aiva nechivimbo chekuti kana sekuru vakawana mari, vaizouya vomutora obva pajeri repamba paMainini Tsitsi.

Paaive pakati pekufunga kudaro, Zein akanzwa Mainini Tsitsi vachimudana.

‘Nhasi zvangu, ndatofa kare’. Akadaro mumoyo. Akadavira, akasimuka akaenda kwavari.

Mainini Tsitsi vainge vakagara vakabata bhodhoro remushonga wemaronda. Vainge vakaunyanidza kumeso zvisina mukare akamboona Zein achienda patafura yekudyira yavaive vakagara.

Jack aiva akagara pasi achichema akabata tsoka yake. Mary naKatarina vaive vakamira pamusiwo. Hana yaZein yaikwata nekurova achienda pakagara Mainini Tsitsi.

“Uri muroyi mukonama iwe”, Mainini Tsitsi vakataura nehasha. “Ndakuti utsvaire magirazi awapwanya mukicheni, asi iwe watsvaira mamwe ukasiya mamwe kuti mwana wangu achekwe nawo, handiti? Tarisa tsoka yake. Hona zvawaita mwana wangu. Ndinopika nevadzimu venyika ino kuti pakangoitika chinhu kumwana wangu chete, maiwe-e, handikuzvambaradze chete asi ndinokuuraya”, vakapopota vakamunongedza nebhodhoro remushonga wemaronda.

Zein akaramba anyerere akamira akagumbata maoko nekutya. Akarangarira zvaakaudzwa naAmbuya kumusha pavakamuti, “Zein mwanangu, remekedza vakuru nguva dzose kana vachitaura. Gamuchira mhosva kunyangwe pasina zvawaita nekuti uri mudiki kuti utaure kana kunzwikwa”.

“Ndiri kuenda kuchipatara naJack. Pandichadzoka ndinoda kuwana wazviuraya nekuti ini mbune ndichaona zvekuita newe. Unoita kunge mweya wetsvina pachezvako. Uri mudzimu here?” Mainini Tsitsi vakabvunza vachimusikidza mbama.

“Kwe.. kwete handisi”, Zein akapindura nezwi rakadambuka-dambuka.

Maininini Tsitsi vakatarisa Zein vachiita kunge pane zvavari kufunga. Vakabuda, vakatyaira motokari yavo zvehasha vakati hutu kuenda.

“Mhamha vari kuenda naJack kupi?” Katarina akabvunza achiratidza kuvhiringika.

“Kuchipatara. Vaenda kunorapisa Jack”, Mary akapindura zvekumhanya.

“Aizve, vanga vachifanira kuendawo zve naZein nekuti akuvara zvakaipisisa mumusoro nepasi petsoka kupfuura Jack”, Katarina akaenderera mberi

Zein akafambisa achibuda achiyeredza misodzi. Ipapo akataura ega kuti, ‘hupenyu husina vabereki haubatsiri. Hupenyu ndisina Sekuru naAmbuya igehena chairo kwandiri…’ Mushure menguva inenge maawa matatu, Zein aicheredzera mvura muzidhiramu zihombe paakanzwa bhero remotokaari yaManini Tsitsi. Pakarepo akamhanyira kuseri kwemba kunohwanda. Zein aivadongorera vakabereka Jack vachipinda mumba.

Zein akanyahwaira akanopinda mumba make ndokubva anyarara. Akanzwa Mary achibvunza Mainini Tsitsi kuti rwendo rwekuchipatara rwafamba sei. Mainini Tsitsi havana kupindura.

“Kari kupi kagudo kemukomana kaya?” Mainini Tsitsi vakabvunza nezwi riri pamusoro.

“Ndapedzisira kumuona achicheredzera mvura panze. Ndinovimba kuti aripo panze”, Mary akapindura.

Zein aive mukamuri make achinzwa nhaurirano yavo.

“Ndidanire kakudo kemukomana ikako kauye pano. Aita kuti ndishandise mari yakawandisa kuchipatara. Manje nhasi ndichamuonesa mhiripiri kuti asazviedza zvekare”, Mainini Tsitsi vakataura nehasha.

Mary akamhanyira paruvanze kunotsvaga Zein asi akamushayiwa, achibva adzoka.

“Mhamha, Zein handisi kumuona panze”, Mary aitaura achifemereka.

Panguva iyoyo, Zein akamboda kubuda kuti aende ku-sitting room, asi paakafunga kuti anorohwa akabva arega. Akasvetukira pamubhedha akapfinyirira mumagumbezi akazvifukidza nemusoro.

“Uri kurevei kana uchiti hauna kumuona?” Mainini Tsitsi vakabvunza.

“Ndatsvaga pose nekuseri kwemba asi handina kuona kunyangwe mumvuri wake paruvanze”, Mary akapindura.

“Heya! Katarina ari kupi?”

Panguva iyoyo Katarina akapinda mu-sitting room.

“Nhai Katarina, kabenzi kemukomana kaya wambokaonawo here?” Mainini Tsitsi vakabvunza.

“Aa-a mhamha, mukomana uya ane makore mana chete. Musadaro, achiri mwana veduwee. Munofanira kumubata zvakanaka semumwe yemhuri ino”, Katarina akapindura amai vake asina mufaro.

“Kutaura rudzii kuna amai vako ikoko iwe Katarina?” Mainini Tsitsi vakamuvhumbura vakamuputitsa nemambama maviri kumeso akarira kunge mheni.

Maririro embama akawedzera kutya kwaZein. Akatanga kumanata kunaNyadenga achichema misodzi.

“Ukangondikwidzira izwi futi, handingorovi Satani ari mauri chete asi kuti ndichauraya Satani ari mauri. Nyangarika pamberi pangu ndisati ndakugadzika imwe mbama”, Mainini Tsitsi vakatutuma.

‘Gogo, makauya neni kuti nditambure mumaoko emudzimai asina hanya neupenyu hwangu? Ambuya sei makaita chinhu ichi kwandiri?’ Zein aifunganya.

Zein ari pakati pekufunga uku achichema, akanzwa Mainini Tsitsi vachituma Katarina kuti amutarise mukamuri yake. Katarina akapinda mukamuri yaZein akawana Zein achichema.

“Uri kuchema chii?” Katarina akabvunza.

“Handisi kuchema”, Zein akapindura.

“Misodzi pamatama ndeyei? Uri kuchema. Chii chaizvo chauri kuchema?” Katarina akaramba achibvunza.

Zein akasimudza chiso chake achitarira kuna Katarina akamupukuta misodzi. “Taura neni Zein. Unozviziva kuti ndini sisi vako uye ndinoita chero chipi chinhu kuti ndikubatsire nepandinogona napo”.

Zein akatarisa Katarina kuti ndee mumaziso chaimo apo misodzi ichiyerera mumaziso ndokubva akanda zibvumo remubvunzo, “sei amai vako vachindivenga zvakadai? Inyaya yekuti handizive vabereki vangu vakandibereka here?”

Mubvunzo uyu wakamubata moyo. Katarina akatadza kuupindura akaramba anyerere. Katarina akamumbundira, misodzi yaZein ichiyerera nepachirebvu chaKatarina.

“Wamuwana here?” Izwi raMainini Tsitsi rakadanidzira kubva ku-sitting room.

“Mhamha vari kuda kukuona. Vanga vachikutsvaga kwose. Enda unopindura zvavanoda kukubvunza. Kunyangwe zvoita sei, usatye chinhu sezvo Ishe vasingakukanganwi”, Katarina akadaro achiedza kuvhara misodzi yake.

Zein akabuda mukamuri make akasiya Katarina arimo. Aifamba zvishoma nezvishoma kuenda ku-sitting room kuna Mainini Tsitsi.

Pavakamuona vakaganduka, “saka wanga uripo nguva yese iyi ndichitsvaga? Mukomana iwe uri mudzimu chete. Ndiko saka vabereki vako vasina kuenda newe”.

Zein akarwadziwa nemashoko aya semwana. Akasvimha misodzi apo makumbo achidedera pamberi pavo.

“Handina kana kukuguma asi wave kutobuditsa twumisodzi twenhema, he-e? Handisi kukubata nekuti hasha dziri mandiri izvozvi nekunditambisira mari yangu kuchipatara kwawaitaka, ha-a, haungararami zvekuzokurukura. Saka nekunditambisira mari yangu, uchatsanya mumba muno kwemazuva manomwe. Hapana chikafu chako kusvikira ndakuregerera.” Vapedza kutaura vakaridza tsamwa, vakabuda kuenda kukicheni.

Mainini Tsitsi vakapakurira vana vavo asi havana kupakurira Zein. Moyo wake wakarwadza achiona Jack achigwabvura chidya chehuku. 

zvakauya mumusoro mangu zvaiva zvakawanda kuburikidza nezvakanga zvaitika kuna Jessica manheru aya.

Ndakatadza kana kuzvidzora mushure mekuzvirangarira kuita kuona kari kavision kaiva kachiitika kusvika pakubudisa misodzi zvokuti ndakasvika kakudzamisa pfungwa nendangariro pamwe chete.

" Kuti! Baba Trish vanechekuita nezvaitika izvi here? Why vasipo pano pamba ini ndavasiya varipo vangadai vaenda kupi? Mari yavarikunzi vakaonekwa vachitambidzwa nababa Kelly yaiva yei." Zvese izvi zvakanga zvichiuya mukati mepfungwa dzangu zvekuti handina kuona vakasvika nguvai ini.

Ndakaona mutsoka mavo musina shangu zvakandinetsa.

Ipapo ndakatanga kupukuta misodzi nokuti ndakanga ndisingade vazive zvaiva zvaitika kuna Jessica.

Ndakanzwa murume wangu ava kundibvunza..

"Kwavabva kwakanaka here kunoita usvike nekuchema kudai? Ndiani afa zvaunochema kudai  Mai Trish."

Ini kuti ndivaudze zvakanga zvisingakwanisike nokuti zvinhu izvi  maitikiro azvo anondirwadza uye kuona murume vangu arimo munyaya idzi.

"Baba Trish! Murikubva kupi manheru ano aya musina bhutsu mugumbo." Apa ndaiva ndazvipira kubvunza. Ko, kwaiva kusiri kufa ndekupi nokuti hapana kwaiva kusiri kufa zvose zvakanga zvakangofanana chete..

"Haunganzwisisa mudzimai kana ndikakuudza nezvazvo kwandanga ndiri. Unoona ndanga ndaenda kunoona kamupurisa ako kuitira zvinonetsa mangwana nevana ava uye kuramba kwaita Jessica kugara pano kwatibatsira kubva mumamwe matambudziko edu atinosangana nawo." Kutaura kwavo kwakaita ndirambe ndakanyarara ndikati ndichavabvunza Mangwana kwakachena.

Ndakapinda mumba nekupinda mumagumbeze ndokutorara hope chaidzo.

Kunze kuchienda ndaifanirwa kunosangana naBaba Tapiwa tichionesana tingaite sei tikwanise kubvisa vana ava munhara unda iyi.

Ndakasangana nawo tikakuru kura ndokuona zvakakodzera kuvaendesa kwaiva nemunin'ina wangu Tambudzai akanga achishanda paMutoko. Taifanirwa kuvakwidza bhazi kuti azovagarire..

Ini handina kukwanisa kuperekedza ndakadzokera kumba ndiri munzira ndakasangana nevakomana vatatu avo vakati..

"Mhamha makadii zvenyu? Tinokumbirawo kubvunza tinoda kuona musikana anonzi Jessica akafirwa nevabereki vake ini ndinoitwa Brendon, uyu umwe anonzi Tofi, asi zita rake anonzi Tofirei zvake... Koita uyu anoitwa Pardon." Akadaro mukomana umwe akanga ari pedyo neni aiwa achiputa mbanje yake iyo yakandikanganisa ndikatanga kukosora..

"Mukwasha! Madii mamira kuputa mbanje yenyu iri kundikanganisa." Ndakataura ndichidaro handina kuziva ndaiva ndazvisikira moto muziso chaiko ndakaerekana ndabatwa huro hwangu ndakuita ku..............

MAI TAPIWA

 Ndakanga ndine imwe tsoro yandakanga ndinayo. Uye ndakarwadziwa kuti mwana weshamwari yangu opinda panguva yakaoma Kelly.

 Ndakaona kuti mwana uyu akanga akuda kuenderera ndaifanirwa kufunga imwe tsoro yangu yandanga ndinayo. Tsoro yandanga ndafunga yakanga isingakwanisi kumuregerera yakanga isingarambi. Ndakatuma munhu kuti anomurepa kana achinge amurepa omuuraya. Ndizvo zvandakanga ndichida oenda kuno murasa kurwizi. Zvekuti haafi akaonekwa zvachose body yake. Kana ivo baba Tapiwa vakatozvishaya kuti munhu uyu chii,chaari  kunyengerera  chaiko. Ini ndakanga ndichiziva kuti chifumi chamangwana ichi murume wangu arikuenda. Kwaari kuda kuenda kwaMurehwa pane zvaanga achida kunoita ikoko. Ini handina kuda kumungwadza kuti azive kuti rwendo rwake ndakanga ndaruudzwa kudhara kuti, arikuda kuenda kunoita nezvei. Izvi ndakaita kuti asazviona kana achinge aenda ikoko madhiri ose anenge ava bho. Murume wandakanga ndatuma akanga achiteera sezvazviri. Uye zuva iri ndakaita kurara ndine mufaro vakaita kuzadzwa mumoyo ndaiti baba ava vakaura rwendo runo. Chakandinetsa ndichekuti kwaiva kwava kuma past 8 dzema nheru apo murume wangu akangoti arikunzwa mudumbu. Akabuda achiita kumhanya achienda kutoilet. Ini nechemumoyo ndakangoti tichaona kuchawira tsvimbo nedohwe. Nokuti zvinhu zvako zvese zvava padhuze uye tichaona kuti kana waenda uku vana ava uchavaona sei. Uchazongonzwa kuti ava makuva chete.

Nokuti zvandiri kuronga hazvifi zvakaenda mudondo zvamuchose. Kubuda kwaakaita ndakasara ndikarara, asi munhu haana kudzoka sezvakandinetsa. Kuti iwo mudumbu umu! mudumbu rudzii unoita kuti munhu aite gore rose ari kuchimbuzi. Asingadzoki ndakafunga kuti pamwe aenda kuno rara muroom mai rara Tapiwa. Ndakatarisa muimba mairara Tapiwa ndikaona hamuna, muimba yekubikira hamuna. Ndakaenda kutoilet ndakawana musina kana munhu zvachose. Nemataigezera makanga musina munhu. Izvi zvakaita kuti ndirohwe nehana nokuti chingava chiri chii chaitika ichi. Ndakadzokera kuno rara ndakanga ndisisina kugadzikana mupfungwa dzangu. Nokuti ndakanga ndichida kuziva munhu aiwa  arikupi. Nokuti, rwendo rwake taiva tamugadzirira kuti, akwanise kufamba zvakanaka. Asi ichi chaitika handichazivi kuti chaiva chava chii. Ndakasvika pakubatwa nehope ndikarara kunze kuchiedza ndakaenda kuno sangana nemurume uyu. Wandakanga ndichifanirwa kusangana naye ipapo ndakashamisika kunzwa kuti, atadza kuita zvanda kanga ndamutuma. Zvinova zvakandirwadza zvisingaiti nokuti, ndakanga ndisina kutarisira zvakadai. Ndakaita kubaikana chaiko, asi ndakati hazvinetsi. Ndakamuudza kuti, "horaiti sezvo iwe zvawatadza wakatadza kumuteera here? Zvawakaona kuti, aperekedzwa nemudzimai waSabhuku?. Nokuti mudzimai waSabhuku handioni anedhiri nokuti arikutoedza kuvanyengerera kuitira kuti tikwanise kupinda mavari. Uye handioni pane chakaipa wakatadza kuvateera kumba kwavo here?
Ukaita izvozvo nokuti ndinofanirwa kuita zvinhu izvi nekukurumbidza pasina dambudziko."

"Nokuti simbi inorohwa ichapisa. Ukada kuzoirova yatonhora zvinhu zvinoenda mudondo." Ndakadaro ndikanzwa avakuti "Mai Tapiwa" handidi kukunyeperai,ndaedza zvose zvandinokwanise kusvika pamba apa asi ndapererwa. Nokuti zvandaona zvacho kuti ndikuudzei muno kwanisa kuzviramba. Ndaona murume wenyu akarara padoor kuti, ndipinde zvakanga zvisingaiti. Nokuti zvaizotora kunetsa ayizondiona ndiri mukati ndozoita sei. Zvamati murume wenyu nhasi anerwendo hazvina hazvo kuipa nokuti ndiro zuva randichaona kuti ndingaite sei, kana ndichinge ndapedza kuita zvandinenge ndaita hazvinetsi imba yavari kugara iyi. Ndiye huswa ndinosiya ndavapisira mukati  zvose zvofamba zvakanaka. Hapana kana anofungira kana Sabhuku chaivo havafungiri. Nokuti Sabhuku chaivo ndakanzwa kuti vana ava vakaramba kugara kumba kwaSabhuku. Zvinova zvakavanetsa uye manheru vakanga vaenda kunotaura neumwe mupurisa wedu uyu asina zvinobatsira uyu. Uye ishamwari yangu. Ndiye andiudza kuti achauyiswa kuti ange achiongorora vana ava kuti hapana  ari kuvatambudza here?. Ndiye arikuita nyaya yekuti vasashungurudzwe. Uye mumwe munhu anofanirwa kuti adzikamiswe ndiSabhuku. Hongu! toziva kuti anofarira doro, asi anofanirwa kudzikamiswa kuma shops kwaanoenda uku. Kungotenga doro kana kumupfuudza kumuisira muchetura mudoro. Zvinenge zvakanaka kuitira kuti madhiri edu abve asununguka. Nokuti tikatadza kupfuudza Sabhuku hapana zvatinenge tichiita. Murume wenyu baba Tapiwa hapachisina zviripo nokuti vakangobvuma chete kuenda zvinenge zvava munzira yakanaka. Uye handifungi kuti mai Sabhuku vakataura nezvazvo kuti ndizvo zvakanga zvichida kuitwa mwana izvi."

Kutaura kwemurume uyu ndakaona kuti akanga achirevesa. Ndakati iwe ita zvingakwanisa kuita. Asi kuti upisire vana ava mumba hazvingaiti nokuti vanogona kufungira isu vanhu. Nokuti dhiri iri ndini chete ndiri kuri ziva hakuna mumwe ari kuriziva kunze kwako iwe neni chete. Uye kana ari murume wangu hazvinetsi ndichatamba naye kusvika zvanaka.

Ndakadaro ndika kuparadzana kwandakaita.

Ini ndakadzoka kumba ndakasvika ndichiona baba Tapiwa varipo. Handina kutaura ndakango bvunza kuti. "Ko, nayi murume wangu? wakarara kupi manheru." Haana kutaura akangoti akanga aenda kunooneka vana uye akatadza kudzoka kumba. Nokuti nguva dzaiva dzaenda akasarudza kuvata ikoko. Ndakangoti nechemumoyo ndakati  unofunga kuti inini ndini ndino bvuma kunyeperwa here? Ini ndichiziva  ndava kuziva chokwadii chese. Chiri kuitika pauri, nhasi ndiro zuva rako rekupedzisira kuonana nevana ava.

Murume wangu akatora bag rake. Ndokubuda pamba akaoneka zvakanaka uye akasiya ati "Tapiwa ndiri kudzoka mwana wangu uye handisi kutora nguva. Ndinovimba kuti ndichagara ikoko mazuva maviri ndodzoka kwamuri kuno. Handisi kutora nguva yakareba kugarako."

Akadaro murume wangu achitora bag rake ndakada kumuperekedza asi akaramba. Kubuda kwaakaita pamba handina kuona kuti akafamba sei. Uye ndakafonera mukomana uya ndikati izvezvi unofanirwa kuchirinda mwanasikana uyu. Asi ndakashamisika kunzwa achitaura kuti Jessica nevana vamai vake kutaura kwandiri kuita kudai handisi kuvaona. Uye ndakapedzisira kuvaona vachiperekedza murume wenyu. Baba Tapiwa handizivi kuti vaenda kupi. Nokuti vakanga vakatakura mabag akawanda handizivi kuti, mabag avaiva vakatakura akawanda vangava vaenda kupi.

Izvi zvakaita kuti ndipererwe. Hapana kuita nguva ndakaona murume wangu adzoka. Asina bag akazara madhaka akati iye akanga asangana netsaona. Uye akwanisa kubuda asi paarohwa pacho atadza kuona kuti vana vanga vachimuperekedza kuti vafamba sei? Uye haana kukwanisa kuona kuti vari kupi. Izvi zvakandinetsa kuti, murume uyu angadai ateera vana ava. Zvakandinetsa chaiko nekudya moyo wangu. Zvekuti ndakasvika paku.Rungano rwaAndrew naMakanaka avo vanosvika pakudanana ndokuzoziva kuti ihanzvadzi nehanzvadzi. Vemhuri vachazvitambira sei?

CHITSAUKO 1
Ndichiburuka mumotokari ndinowana akandimirira kare. Pakarepo tinobva tambundirana pedzezvo totarisana mumboni uku nyemwerero ari madirirano kubva kwatiri tose. Ipapo ndinobva ndamubvunza kuti, “Waswera sei ruva remoyo wangu?” Anopindura zvandinonzwisisa ini ndoga zvinova zvakaita kuti hama neshamwari dzitambire kure neni. Ndinomutsvoda padama kana pahuma, kana ndakafarisa pamuromo chaipo. Anobva atambira pasuru yandinenge ndamuvigira obva andimbundira zvakare mushure mekudongorera zviri mukati.
Rimwe zuva ndinosvika kubva kubasa achichema, pakarepo ndinobva ndaziva kuti audzwa magaramoyo achikutsanirwa naamai pamwe naMiriam anova hanzvadzi yangu. Ipapo anenge achichema ari mubhedhuru medu, ndinosvika ndomunyaradza pamwe nekubvunza chamuchemedza. 
Mhinduro yaanondipa ndiyo chaiyo inenge yagara mupfungwa dzangu pandinenge ndatanga kumuona achichema. Handitambisi nguva, ndinoenda kunaamai naMiriam avo vandinoshura. Shungu ndinodzipedzera panaMiriam uyo wandinorova ganyamuto rembama. 
Amai vanoedza kutaura mashoko ekundityisidzira uku vachisvimha misodzi sekunge ndivo vanenge varohwa asi vanenge vadya manonoko. Makanaka ndiye anotozouya mushure mekunge anzwa ndichipopotera amai. Anopfugama pamberi pangu uku achikumbira kuti ndisaite hunhu hwandainge ndoita uhwu. “Ndakunzwa mudiwa wangu, handichazviiti. Iwe Miriam nemi amai, kana musingadi mudzimai wangu pano handidi kukuonai, ndizvo-ka?” 
Pfungwa dzose idzi dzakadimburwa naTakudzwa uyo akasvika ndokundirova kugotsi nebepanhau raainge akabata muruoko. “Ko, sei kugara wega kudai shamwari? Ndabvira kare ndichikutsvaga kwese uko.” 
“Kutoneta chaiko shamwari, nhasi tashanda kunge chiringazuva chinotenderera zvisina magumo. Ndatoti regai nditize pane vamwe ndimbozorora.” Ndakapindura uku ndichibaya-baya serefoni yangu.
“Taura zvako shamwari, pano tisu tega tiri kushanda. Vamwe vose kunyanya Chamu naTendai hapana kana...” 
Ndakamudimbura ndichiti, “Chirega kutaura mazita iwe, mazwi anopeperetswa nemhepo akanowira munzeve dzavo pakaita bope pano.” 
“Chero vakazvinzwa handinei nazvo ini, tiri kufira mahara pano shamwari. Apa ugoona musiyano uripo pakati pemari dzavanohora nedzatinohoreswa, hazvienderani nemashandiro avo.” Akabva aridza tsamwa yandisina kufungira kuti ingagonekwe nemunhurume.
Zita rangu ndinonzi Andrew Chakanyuka, ndainge ndichangopedza dhigirii rangu rezvekurima zvipfuyo paUniversity of Zimbabwe mwedzi mitatu yainge yadarika. Nekusada kugara ndakamirira basa rezvandainge ndakaendera kuchikoro, ndakatsvaga basa raindiraramisa pane imwe kambani yaigadzira chikafu chehuku nemafotireza ekurimisa muLytton Industry makare muHarare. 
Takapinda basa iri tiri vaviri neshamwari yangu Takudzwa Munjoma uyo wandainge ndadzidza naye tichiita dhigirii purogiramu imwechete. Basa redu zhinji raive rekutakura masaga echikafu chehuku pamwe nemafotireza tichiisa mumotokari dzevatengi kana dzekambani yedu dzaiendesa kuzvitoro zvakasiyana-siyana. 
Ndaigara kuRugare nehanzvadzi yangu Miriam uyo aive mukuru kwandiri nemakore matatu pakuberekwa. Tainge takaberekwa tiri vatatu zvichiti Miriam, ini pamwe naSimon uyo ainge akashaya makore masere adarika. Ainge akaita zvekunyura muchidhamu chiri pakati perukisheni rweWarren Park 1 neKambuzuma. Pataigara apa paive pamba pevabereki avo vaigara kupurazi vachirima zvavo. Taigarawo zvakare nemuroja aishandisa mipanda miviri. 
Zviya zvakataura Takudzwa zvemusiyano wemari waivepo pakati peyedu nevamwe pamwe nekusiyana kwekurema kwemabasa acho, ndakaseka zvangu. Mushure mekupedza kuseka ndakati, “Kutaura izvozvo zvoga here? Nhasi chaiye tiri kukumuka nenguva dzenomwe.”
“Kuti zvadii? Vanopenga here?” Akaipotsera mibvunzo achiratidza kupokana nazvo. 
“Wakanganwa here kuti pane NGO iya yakaisa odha huru kwazvo? Saka tiri kufanira kupedza basa rose nhasi.”
“Shamwari tinofa tiri vana vadiki saizvozvi tikatadza kuwanawo cheuviri nemadhigirii edu aya. Chimwe chinozondisembura ndechekuti havadi kutipa muripo wemari yekuraudzira kwatinenge taita nguva yekupedza basa yakatarwa. Vanenge vachingopanana vega-vega pakuzivana kwavo.” Ipapo ainge adzikisira izwi. 
“Asi VaMuleya ndavabvunza zvangu mukuseka kuti panobudawo mari here apa?” Ndini uyo.
“Vati kudii?”
“Vati inga munosingopihwa wani kana manonoka kupedza kudai. Ndabva ndatowana mukana wekubvarura pfimbi, ndikati isu hatisati tambopihwa mari iyoyo kubva titange kushanda pano. Varatidza kubatikana kwazvo zvekuti mumwe munhu anogona kufurufushwa nhasi.” Ndainge ndataura nezevezeve. 
Nhaurirano yedu iyi yemusanganiswa wemazwi akakwirira pamwe nezevezeve yakadimburwa naVaMuleya avo vakasvika patainge tigere ndokuti, “Vanun'una, maneta-ka?” Pakarepo dzakabva dzaseka zvadzo senguva dzose. VaMuleya munhu aigara achifara kwazvo asi kana vachinge vatsamwa vaiganduka serovambira yavhungwa nembwa. 
Tose takamboseka pashure ndokuzopindura ndichiti, “Unonzwa kunge musana watyoka uyu. Asi shefu, hatikwanisi here ku…”
Vakandidimbura ndisati ndaenda kure, “Regai ndibva ndakutsiurai vanun'una vangu. Ini ndiri mukoma wenyu, zvekuti shefu izvi handidi kuzvinzwa. Ndizvo-ka?” 
“Hongu shefu,” takadaira kamwechete naTakudzwa ndokubva taseka zvedu pashure ndokundipa mvumo yekuenderera mberi. 
“Ndiri kuda kubvunza kuti hazvigoni here kuti patsvagwe mushini uya unonzi conveyer belt unopota uchirodha motokari? Izvi zvinorerutsa basa pakuti zvinokasika uye vanhu havakasiki kuneta pamwe nekuchembera.”
Tose takaseka pashure ndokupindura vachiti, “Idzodzo ipfungwa dzakanaka kwazvo, ndadzifarira. Rega ndizonyatsozeya pfungwa idzi zvizere pamwe nekutaura nevakuru.”
“Chokwadi munenge magona, tingatyoke misana iyi tisati taane mapudzi panyika. Pasina’zvo, ino ikambani huru kwazvo, haifaniri kushaya michina yakadai.” uyu ndiTakudzwa akataura ndokubva tose taseka zvakare. 
VaMuleya vakazopinda munyaya yandakaona kuti ndiyo yainge yavasimudza kubva pachigaro chavo chemuhofisi vachiuya kwataive. Vakatibvunzisisa nezvenyaya yekusapihwa muripo paya patinenge taraudzira nguva pamwe nepatinoshanda Mugovera neSvondo pamwe nepamazororo. Takataura zvose pasina kupetera rurimi mudama. Vakatibvunza-wo mari dzataihora pamwe nezvidanho zvatainge takasvika munyaya dzefundo idzi. Vakaratidza kubatikana kwazvo nemusiyano webasa rataiita pamwe nefundo yedu pamwe nemari yataiwana. 
VaMuleya vaive mutsva pabasa, vainge vasina mwedzi miviri vasvika pakambani iyi. Isu tainge tave nemwedzi mitatu kureva kuti tainge tisina kunyanyosiyana pakupinda basa. Ndivo vaiona nezve-Production and Maintenance yemichina. Vaive murume aigara akasasika meno panze nekuda kwekuseka uye kufara nevanhu. Vaivewo zvakare munhu anonzwisisa zvichemo zvevanhu, vaiti vakaona munhu akasuruwara pabasa vaitomudana muhofisi mavo vobvunzisisa kana paine chiri kunetsa kumba kana zvimwe-wo.
Takarova basa ndokutozobuda nguva dzichangodarika panomwe wemanheru. Takaparadzana naTakudzwa ini ndokuchimhanya zvangu ndakananga divi rekudzimba kubva munzvimbo yemakambani. Iye ane munhu waaida kunosangana naye mutaundi nokudaro akakwira motokari yaVaMuleya. Rukisheni rwandaigara rwainge rwakapatsanurwa nenzvimbo yemakambani iyi nemugwagwa unonzi Lytton. 
Nechekumusoro kwaive nenjanji yaiganhura rukisheni rwedu rweRugare nerukisheni rweSoutherton. Ndaiti kana ndobva kubasa ndaishandisa nzira yaipinda nemuminda yevanhu ndochizonoyambuka mugwagwa Lytton. Ipapo ndaibva ndangosvikira panogadzirwa matombo emakuva ndochizofamba zvangu ndave murukisheni rwedu. Zvino nekuda kwenguva dzainge dzadyana, handina kushandisa kanzira kaya kekudimbudzira nemuminda. 
Kunze kwainge kwati hunderere kusviba kuchingewo kwati zi-i. Wainge wongonzwa kudhirima kwemishini yemakamba aya anoshanda husiku. Ndichangopinda mumugwagwa mukuru weLytton, ndatarisana nemarobhoti emuRugare makare, ndakanzwa kutsikwa kwemabhureki emotokari zvekuchimbidza. Kwaive kutsika kuya kwemunhu aiita sekunge aerekana amirirwa nemotokari yaiva mberi kwake kana munhu uya aerekana amhanyirwa nemunhu mberi kwemotokari. 
Ndichicheuka ndakaona motokari yainge yamira mudama remugwagwa, makabva madzika munhukadzi airatidza kuti ainge ari wechidiki. Pakarepo ndakaona obata musoro zviya zvekuratidza kuti pane chakaipa chainge chaitika, airatidza kuva ega sezvo pasina mumwe akazodzika zvakare. Chinhu chakanyanya kundisunda chaive chekuti painge paitikira zvinhu izvi painge pakaipa, paizivikanwa nenyaya yematsotsi. 
Ndakasvikapo ndichifambisa, “Chii chaitika amaiguru?” Ndakabvunza ndichisvika padyo. Akavhunduka kunzwa izwi rangu ndokubva afamba nhanho mbiri kubva pedyo neni uku chiso chichiratidza kutya kukuru. Ndakatarisa ndokuona kuti vhiri rainge raponja ndokuti, “Handisi mbavha kana mhondi, pano hapana kunaka nenyaya yematsotsi nokudaro hapasi pekugara nguva huru. Mune rimwe vhiri here mumota tichinje?”
Akamboramba akanditarisa zviya zvekuda kupima chiso changu. Iniwo ndakaramba ndakamutarisa nemeso airatidza kuti ndiri kuda kubatsira zvedi. Ndakaona ouya padyo ndokusvikovhura bhuti remotokari, ndakabva ndangotora vhiri riya pamwe nokukumbira chipanera chaipindirana ndokundipa, ndakabvunza zvakare jegi remota ndokundipa. Nguva yose iyi ndini ndaingotaura chete iye achindipa zvinhu izvi pasina kana kutaura izwi rimwechete zvaro. 
Ndakabvisa vhiri ndokuisa rimwe iye akamira padivi, ainge akanditungidzira mwenje weserefoni yake. Ndichangopedza zvose izvi, ndakaona takombwa nevarume vaviri vainge vakabata masimbi. Vainge vakavhara zviso zvavo nezvikweshe. Musikana uya, ndainge ndazonyatsoona kuti achiri wechidiki nokudaro aisave mudzimai, akamhanyira kumashure kwangu ndokuti kwati-kwati neni. 
“Hatidi kupedza nguva kana kusvika pakukuvadzana, tinongoda mari nemaserefoni toenda zvedu?” Murume aive mupfupi-pfupi wacho akataura nekazwi kainge kechikadzi. Ainge ari mupfupi zvekuti kana dai ainge akauya ega handifungi kuti ndaisweropedza nguva nekutaurirana naye. Ndaimudhegemura zvekuti haaizomboda futi basa rake rehumbavha iri. Mumwe wacho aive mupfupi zvakare asi achidarikira uyu zvishoma. Vose vaive vapfupi kwandiri. 

Magumo eChitsauko 1



